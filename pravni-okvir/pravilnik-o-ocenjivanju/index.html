
<html><head><meta charset="utf-8" /><link href="https://reg.pravno-informacioni-sistem.rs/api/glasnik.css" type="text/css" rel="stylesheet" /></head><body>
			<p class="Basic-Paragraph">На основу члана 75. став 5. Закона о основама система образовања и васпитања („Службени гласник РС”, бр. 88/17, 27/18 – др. закон, 10/19, 6/20, 129/21 и 92/23) и члана 17. став 4. и члана 24. Закона о Влади („Службени гласник РС”, бр. 55/05, 71/05 – исправка, 101/07, 65/08, 16/11, 68/12 – УС, 72/12, 7/14 – УС, 44/14 и 30/18 – др. закон),</p>
			<p class="Basic-Paragraph">Министар просвете доноси</p>
			<p class="odluka-zakon">ПРАВИЛНИК</p>
<p class="odluka-zakon">о оцењивању ученика у основном образовању и васпитању</p>
<p class="centar">"Службени гласник РС", број 10 од 9. фебруара 2024.</p>
			<p class="bold">Предмет Правилника</p>
			<p class="clan">Члан 1.</p>
			<p class="Basic-Paragraph">Овим правилником утврђују се начин, поступак и критеријуми оцењивања успеха из обавезних предмета, изборних програма, активности (слободних наставних активности) (у даљем тексту: предмет) и владања и друга питања од значаја за оцењивање ученика и одраслих у основном образовању и васпитању (у даљем тексту: ученик).</p>
			<p class="bold">Сврха и принципи оцењивања ученика</p>
			<p class="clan">Члан 2.</p>
			<p class="Basic-Paragraph">Оцењивање је саставни део процеса наставе и учења којим се обезбеђује стално праћење остваривања прописаних исхода и стандарда постигнућа ученика, а за ученике са сметњама у развоју и инвалидитетом прилагођених циљева, садржаја и исхода у савладавању индивидуалног образовног плана.</p>
			<p class="Basic-Paragraph">Оцењивање је континуирана педагошка активност која позитивно утврђује однос према учењу и знању и подстиче мотивацију за учење.</p>
			<p class="Basic-Paragraph">Оцењивањем се ученик оспособљава за објективну процену сопствених постигнућа и постигнућа других ученика, за постављање личних циљева током процеса учења, развија се систем вредности и обезбеђује се поштовање општих принципа система образовања и васпитања утврђених законом којим се уређују основе система образовања и васпитања (у даљем тексту: Закон).</p>
			<p class="Basic-Paragraph">Принципи оцењивања, у смислу овог правилника, јесу:</p>
			<p class="Basic-Paragraph">1) објективност у оцењивању према утврђеним критеријумима;</p>
			<p class="Basic-Paragraph">2) релевантност оцењивања;</p>
			<p class="Basic-Paragraph">3) коришћење разноврсних техника и метода оцењивања;</p>
			<p class="Basic-Paragraph">4) правичност у оцењивању;</p>
			<p class="Basic-Paragraph">5) редовност и благовременост у оцењивању;</p>
			<p class="Basic-Paragraph">6) оцењивање без дискриминације и издвајања по било ком основу;</p>
			<p class="Basic-Paragraph">7) уважавање индивидуалних разлика, потреба, узраста, претходних постигнућа ученика и тренутних услова у којима се оцењивање одвија.</p>
			<p class="bold">Формативно и сумативно оцењивање</p>
			<p class="clan">Члан 3.</p>
			<p class="Basic-Paragraph">Ученик се оцењује из предмета и владања, у складу са Законом, посебним законом и овим правилником.</p>
			<p class="Basic-Paragraph">Праћење развоја, напредовања и остварености постигнућа ученика у току школске године обавља се формативним и сумативним оцењивањем.</p>
			<p class="Basic-Paragraph">Формативно оцењивање, у смислу овог правилника, јесте редовно праћење и процена напредовања у остваривању прописаних исхода, стандарда постигнућа и ангажовања у оквиру предмета, као и праћење владања ученика. Формативно оцењивање садржи повратну информацију о остварености прописаних исхода и стандарда постигнућа и ангажовања у оквиру предмета, изборних програма, активности, предузете активности од стране наставника за унапређивање постигнућа ученика, процена њихове делотворности и јасне и конкретне препоруке за даље напредовање.</p>
			<p class="Basic-Paragraph">Повратна информација, у усменом и/или писменом облику, коју даје наставник у оквиру формативног оцењивања треба да буде разумљива ученику и родитељу, односно другом законском заступнику (у даљем тексту: родитељ), а наставнику доприноси приликом објективног оцењивања ученичких постигнућа.</p>
			<p class="Basic-Paragraph">Формативне оцене се по правилу евидентирају у педагошкој документацији наставника, у електронском и/или писаном облику, у складу са овим правилником и најчешће се односе на редовно праћење напретка постигнућа ученика, начин како учи, степен самосталности у раду, начин остваривања сарадње у процесу учења са другим ученицима и друге податке о ученику битне за праћење.</p>
			<p class="Basic-Paragraph">Под педагошком документацијом из става 5. овог члана, сматра се документација у електронском и/или писаном облику. Педагошка документација наставника садржи: личне податке о ученику и његовим индивидуалним својствима која су од значаја за постигнућа, податке о провери постигнућа, ангажовању ученика и напредовању, датим препорукама, понашању ученика и друге податке од значаја за рад са учеником и његово напредовање.</p>
			<p class="Basic-Paragraph">Сумативно оцењивање, у смислу овог правилника, јесте вредновање постигнућа ученика на крају програмске целине или на крају полугодишта из предмета и владања.</p>
			<p class="Basic-Paragraph">Оцене добијене сумативним оцењивањем у првом разреду су описне и на крају полугодишта, односно школске године исказују се као напредовање ученика у остваривању исхода, ангажовање и препорука. Описна оцена садржи повратну информацију за ученика и родитеља и пружа јасно упутство како да се унапреди рад ученика. Оцене добијене сумативним оцењивањем у осталим разредима су, по правилу, бројчане.</p>
			<p class="Basic-Paragraph">Сумативне оцене се евидентирају у прописаној евиденцији о образовно-васпитном раду, у електронском и/или писаном облику (у даљем тексту: дневник) и у педагошкој документацији, у складу са овим правилником.</p>
			<p class="bold">Оцена ученика</p>
			<p class="clan">Члан 4.</p>
			<p class="Basic-Paragraph">Оцена представља објективну и поуздану меру напредовања и развоја ученика, као и ангажовања ученика и његове самосталности у раду и показатељ је квалитета и ефикасности заједничког рада наставника, ученика и школе у целини.</p>
			<p class="Basic-Paragraph">Оцена је јавна и саопштава се ученику одмах по добијању, са образложењем. Образложење оцене садржи препоруку које активности ученик треба да предузме у даљем раду.</p>
			<p class="Basic-Paragraph">Оцена је описна и бројчана.</p>
			<p class="Basic-Paragraph">У првом разреду основног образовања и васпитања, у току школске године, ученик се оцењује описном оценом из предмета и владања.</p>
			<p class="Basic-Paragraph">У оквиру предмета, у првом разреду, у току школске године, описном оценом изражава се напредовање у остваривању прописаних исхода.</p>
			<p class="Basic-Paragraph">Од другог до осмог разреда, у току школске године, ученик се оцењује описно и бројчано из предмета и владања.</p>
			<p class="Basic-Paragraph">Бројчана оцена из обавезног предмета и изборног програма други страни језик је: одличан (5), врло добар (4), добар (3), довољан (2) и недовољан (1). Оцена недовољан (1) је непрелазна.</p>
			<p class="Basic-Paragraph">Успех ученика из изборних програма и то: верска настава и грађанско васпитање, матерњи језик/говор са елементима националне културе, српског као страног језика и активности (слободних наставних активности) оцењује се описно и то: истиче се, добар, задовољава.</p>
			<p class="clan">Члан 5.</p>
			<p class="Basic-Paragraph">Ученик се оцењује најмање четири пута у полугодишту, а ако је недељни фонд часова предмета један час најмање два пута у полугодишту.</p>
			<p class="Basic-Paragraph">Ученику који није оцењен најмање четири пута из обавезног предмета и изборног програма други страни језик у току полугодишта, односно најмање два пута у току полугодишта уколико је недељни фонд обавезног предмета, изборног програма и активности један час, не може да се утврди закључна оцена, изузев у случају када због угрожености безбедности и здравља ученика и запослених није могуће оценити ученика потребан број пута.</p>
			<p class="Basic-Paragraph">Ученикa који редовно похађа наставу и извршава школске обавезе, а нема прописани број оцена у полугодишту, наставник је дужан да оцени на посебно организованом часу или на неком од осталих облика образовно-васпитног рада, по правилу на часу допунске наставе, у току трајања полугодишта уз присуство одељењског старешине и педагога или психолога.</p>
			<p class="Basic-Paragraph">Одељењски старешина је у обавези да редовно прати оцењивање ученика и указује предметним наставницима на број прописаних оцена које ученик треба да има у полугодишту ради утврђивања закључне оцене и благовремено обавести директора уколико не дође до промена броја оцена које ученик има.</p>
			<p class="Basic-Paragraph">Ученику се не може умањити оцена из предмета због односа ученика према ваннаставним активностима или непримереног понашања у школи.</p>
			<p class="Basic-Paragraph">Оцењивање из обавезног предмета: музичка култура, ликовна култура, физичко и здравствено васпитање, обавља се полазећи од ученикових способности, степена спретности и умешности. Уколико ученик нема развијене посебне способности, приликом оцењивања узима се у обзир индивидуално напредовање у односу на сопствена претходна постигнућа и могућности, а нарочито се узима у обзир ангажовање ученика у наставном процесу.</p>
			<p class="Basic-Paragraph">Ученик, његов родитељ има право да поднесе приговор у складу са Законом.</p>
			<p class="Basic-Paragraph">У случају да родитељи више од половине ученика из истог одељења сматрају да одређени наставник наставу и друге облике образовно-васпитног рада, вредновање, праћење, проверавање и оцењивање ученика не спроводи у складу са законом и овим правилником, школа спроводи процедуру прописану ставом 10. овог члана.</p>
			<p class="Basic-Paragraph">Процедура поступања из ст. 8. и 10. овог члана односи се и на дефектолога, који реализује наставу и друге облике образовно-васпитног рада у школи за образовање ученика са сметњама у развоју и инвалидитетом и школи која има одељење за ученике са сметњама у развоју и инвалидитетом.</p>
			<p class="Basic-Paragraph">Процедура поступања из ст. 8. и 9. овог члана спроводи се на следећи начин:</p>
			<p class="Basic-Paragraph">1) родитељи ученика који имају примедбе у складу са ст. 8. и 9. овог члана, обраћају се одељенском старешини преко представника родитеља у савету родитеља дописом, који је претходно заведен;</p>
			<p class="Basic-Paragraph">2) одељењски старешина, по добијању дописа, обавештава наставника из ст. 8. и 9. овог члана, надлежно стручно веће и директора;</p>
			<p class="Basic-Paragraph">3) стручно веће врши увид у допис родитеља, прибавља изјашњење наставника на чији рад је уложена примедба и испитује наводе, имајући у виду критеријуме из члана 6. став 8. овог правилника;</p>
			<p class="Basic-Paragraph">4) након реализованих активности из тачке 3) овог става стручно веће даје мишљење које доставља директору;</p>
			<p class="Basic-Paragraph">5) директор заједно са стручним сарадником и секретаром разматра мишљење стручног већа и доноси одлуку о прихватању, односно одбијању примедаба родитеља;</p>
			<p class="Basic-Paragraph">6) директор одлуку из тачке 5) овог става, доставља подносиоцу и обавештава наставника из ст. 8. и 9. овог члана, надлежно стручно веће и одељенског старешину;</p>
			<p class="Basic-Paragraph">7) уколико је примедба била основана директор, стручни сарадник и секретар израђују план појачаног инструктивно-педагошког увида у рад наставника, тако што планирају посету и предлажу мере за отклањање неправилности и унапређивање рада наставника на чији рад су родитељи уложили примедбу, имајући у виду најбољи интерес ученика;</p>
			<p class="Basic-Paragraph">8) уколико подносилац није задовољан одлуком директора, може да се обрати надлежној школској управи, у року од седам радних дана од добијања одлуке, ради предузимања активности из надлежности школске управе. </p>
			<p class="Basic-Paragraph">У случају да родитељи више од половине ученика из истог одељења сматрају да стручни сарадник не остварује задатке прописане Законом, школа спроводи процедуру прописану ставом 12. овог члана.</p>
			<p class="Basic-Paragraph">Процедура поступања из става 11. овог члана спроводи се на следећи начин:</p>
			<p class="Basic-Paragraph">1) родитељи ученика који имају примедбе да стручни сарадник не остварује задатке прописане Законом, обраћају се одељенском старешини преко представника родитеља у савету родитеља дописом, који је претходно заведен;</p>
			<p class="Basic-Paragraph">2) одељењски старешина, по добијању дописа, обавештава стручног сарадника и директора;</p>
			<p class="Basic-Paragraph">3) директор врши увид у допис родитеља, прибавља изјашњење стручног сарадника на чији рад је уложена примедба и испитује наводе;</p>
			<p class="Basic-Paragraph">4) директор заједно са секретаром, односно другим стручним сарадником доноси одлуку о прихватању, односно одбијању примедби родитеља;</p>
			<p class="Basic-Paragraph">5) директор одлуку из тачке 4. овог става, доставља подносиоцу и обавештава стручног сарадника из става 11. овог члана и одељенског старешину;</p>
			<p class="Basic-Paragraph">6) уколико је примедба била основана директор и секретар, односно други стручни сарадник, израђују план појачаног инструктивно-педагошког увида у рад стручног, тако што планирају праћење остваривања задатака и предлажу мере за отклањање неправилности и унапређивање рада стручног сарадника на чији рад су родитељи уложили примедбу, имајући у виду најбољи интерес ученика;</p>
			<p class="Basic-Paragraph">7) уколико подносилац није задовољан одлуком директора, може да се обрати надлежној школској управи, у року од седам радних дана од добијања одлуке, ради предузимања активности из надлежности школске управе.</p>
			<p class="bold">Бројчана оцена ученика обавезног предмета и изборног програма други страни језик</p>
			<p class="clan">Члан 6.</p>
			<p class="Basic-Paragraph">Ученик се оцењује бројчано из обавезних предмета и изборног програма други страни језик, у складу са законом и овим правилником.</p>
			<p class="Basic-Paragraph">Бројчана оцена из обавезних предмета и изборног програма други страни језик, у току школске године утврђује се на основу следећих критеријума: оствареност исхода, самосталност и ангажовање ученика.</p>
			<p class="Basic-Paragraph">Оцену одличан (5) добија ученик који:</p>
			<p class="Basic-Paragraph">− у потпуности показује способност трансформације знања и примене у новим ситуацијама;</p>
			<p class="Basic-Paragraph">− са лакоћом лoгички пoвeзуje чињeницe и пojмoвe;</p>
			<p class="Basic-Paragraph">− самостално изводи закључке који се заснивају на подацима;</p>
			<p class="Basic-Paragraph">− решава проблеме на нивоу стваралачког мишљења и у потпуности критички рaсуђуje;</p>
			<p class="Basic-Paragraph">− показује изузетну самосталност уз изузетно висок степен активности и ангажовања.</p>
			<p class="Basic-Paragraph">Оцену врло добар (4) добија ученик који:</p>
			<p class="Basic-Paragraph">− у великој мери показује способност примене знања и лoгички пoвeзуje чињeницe и пojмoвe;</p>
			<p class="Basic-Paragraph">− самостално изводи закључке који се заснивају на подацима;</p>
			<p class="Basic-Paragraph">− решава поједине проблеме на нивоу стваралачког мишљења и у знатној мери критички рaсуђуje;</p>
			<p class="Basic-Paragraph">− показује велику самосталност и висок степен активности и ангажовања.</p>
			<p class="Basic-Paragraph">Оцену добар (3) добија ученик који:</p>
			<p class="Basic-Paragraph">− у довољној мери показује способност употребе информација у новим ситуацијама;</p>
			<p class="Basic-Paragraph">− у знатној мери лoгички пoвeзуje чињeницe и пojмoвe;</p>
			<p class="Basic-Paragraph">− већим делом самостално изводи закључке који се заснивају на подацима и делимично самостално решава поједине проблеме;</p>
			<p class="Basic-Paragraph">− у довољној мери критички рaсуђуje;</p>
			<p class="Basic-Paragraph">− показује делимични степен активности и ангажовања.</p>
			<p class="Basic-Paragraph">Оцену довољан (2) добија ученик који:</p>
			<p class="Basic-Paragraph">− знања која је остварио су на нивоу репродукције, уз минималну примену;</p>
			<p class="Basic-Paragraph">− у мањој мери лoгички пoвeзуje чињeницe и пojмoвe и искључиво уз подршку наставника изводи закључке који се заснивају на подацима;</p>
			<p class="Basic-Paragraph">− понекад је самосталан у решавању проблема и у недовољној мери критички рaсуђуje;</p>
			<p class="Basic-Paragraph">− показује мањи степен активности и ангажовања.</p>
			<p class="Basic-Paragraph">Оцену недовољан (1) добија ученик који:</p>
			<p class="Basic-Paragraph">− знања која је остварио нису ни на нивоу препознавања и не показује способност репродукције и примене;</p>
			<p class="Basic-Paragraph">− не изводи закључке који се заснивају на подацима;</p>
			<p class="Basic-Paragraph">− критички не рaсуђуje;</p>
			<p class="Basic-Paragraph">− не показује интересовање за учешће у активностима нити ангажовање.</p>
			<p class="Basic-Paragraph">Школа je у обавези да на почетку школске године на стручним већима утврди и усклади елементе праћења и оцењивања, начине и поступке вредновања, за критеријуме из става 2. овог члана. Критеријуми који су усклађени на стручним већима усвајају се на педагошком колегијуму, чине саставни део годишњег плана рада школе и објављују се на званичној интернет страници. </p>
			<p class="bold">Закључна оцена из предмета</p>
			<p class="clan">Члан 7.</p>
			<p class="Basic-Paragraph">Закључна оцена из предмета утврђује се на крају првог и другог полугодишта, на основу свих појединачних оцена које су унете у дневник од почетка школске године, а у складу са законом.</p>
			<p class="Basic-Paragraph">Закључна оцена из обавезног предмета за ученика првог разреда је описна и исказује се као напредовање ученика у остваривању исхода, ангажовање и препорука.</p>
			<p class="Basic-Paragraph">У првом разреду закључне оцене из обавезних предмета и из изборних програма и активности уносе се у ђачку књижицу и ученик прелази у наредни разред.</p>
			<p class="Basic-Paragraph">Закључна оцена из обавезног предмета за ученика од другог до осмог разреда је бројчана.</p>
			<p class="Basic-Paragraph">Закључна оцена из изборних програма и активности (слободне наставне активности) је описна и то: истиче се, добар и задовољава и не утиче на општи успех ученика, осим из изборног програма други страни језик који се оцењује бројчано и закључна оцена утиче на општи успех ученика.</p>
			<p class="Basic-Paragraph">Ученика од првог до четвртог разреда у току образовно-васпитног рада, оцењује наставник који изводи наставу, а оцену на крају полугодишта утврђује одељењско веће на предлог наставника.</p>
			<p class="Basic-Paragraph">Ученика од петог до осмог разреда оцењује предметни наставник у току образовно-васпитног рада, а оцену на крају полугодишта утврђује одељењско веће на предлог предметног наставника.</p>
			<p class="Basic-Paragraph">Закључна оцена за успех из обавезног предмета и изборног програма други страни језик не може да буде већа од највеће појединачне оцене уписане у дневник, добијене било којом техником провере знања.</p>
			<p class="Basic-Paragraph">Закључна оцена за успех из обавезног предмета и изборног програма други страни језик, не може да буде мања од:</p>
			<p class="Basic-Paragraph">1) одличан (5), ако је аритметичка средина свих појединачних оцена најмање 4,50;</p>
			<p class="Basic-Paragraph">2) врло добар (4), ако је аритметичка средина свих појединачних оцена од 3,50 до 4,49;</p>
			<p class="Basic-Paragraph">3) добар (3), ако је аритметичка средина свих појединачних оцена од 2,50 до 3,49;</p>
			<p class="Basic-Paragraph">4) довољан (2), ако је аритметичка средина свих појединачних оцена од 1,50 до 2,49.</p>
			<p class="Basic-Paragraph">5) недовољан (1), ако је аритметичка средина свих појединачних оцена мања од 1,50.</p>
			<p class="Basic-Paragraph">Закључна оцена на полугодишту не узима се у обзир приликом утврђивања аритметичке средине из става 10. овог члана, на крају другог полугодишта.</p>
			<p class="Basic-Paragraph">Ако одељењско веће не прихвати образложени предлог закључне оцене предметног наставника, нову оцену утврђује одељењско веће гласањем. Нова оцена утврђује се јавним гласањем већине присутних чланова одељенског већа.</p>
			<p class="Basic-Paragraph">Утврђена оцена из става 11. овог члана евидентира се у напомени, а у записнику одељењског већа шире се образлаже.</p>
			<p class="Basic-Paragraph">Закључна оцена утврђена на одељењском већу уписује се у дневник у предвиђену рубрику.</p>
			<p class="Basic-Paragraph">Ученик, његов родитељ има право да поднесе приговор у складу са Законом.</p>
			<p class="clan">Члан 8.</p>
			<p class="Basic-Paragraph">Оцењивање и утврђивање успеха ученика музичке и балетске школе остварује се у складу са Законом и овим правилником.</p>
			<p class="Basic-Paragraph">Закључна оцена из предмета, ученику из става 1. овог члана, утврђује се на основу свих појединачних оцена које су унете у дневник од почетка школске године и оцене на годишњем испиту.</p>
			<p class="Basic-Paragraph">Ученик музичке и балетске школе полаже годишњи испит, односно завршни испит из главног предмета и из предмета утврђеног планом и програмом наставе и учења пред комисијом у складу са Законом.</p>
			<p class="Basic-Paragraph">На годишњем, односно завршном испиту из главног предмета и предмета утврђеног планом и програмом наставе и учења, оцену утврђује комисија већином гласова укупног броја чланова комисије, у складу са Законом, на основу показаног знања и вештине на испиту.</p>
			<p class="Basic-Paragraph">Закључну оцену из става 2. овог члана предлаже предметни наставник одељењском већу ради утврђивања.</p>
			<p class="Basic-Paragraph">Ученик, његов родитељ има право да поднесе приговор у складу са Законом.</p>
			<p class="bold">Оцењивање ученика који остварују додатну подршку у образовању</p>
			<p class="clan">Члан 9.</p>
			<p class="Basic-Paragraph">Ученик коме је услед социјалне ускраћености, сметњи у развоју, инвалидитета, тешкоћа у учењу, ризика од раног напуштања школовања и других разлога потребна додатна подршка у образовању и васпитању оцењује се на основу ангажовања и степена остварености циљева и исхода дефинисаних планом индивидуализације и ИОП-ом.</p>
			<p class="Basic-Paragraph">Уколико ученик стиче образовање и васпитање по ИОП-у 1, оцењује се на основу ангажовања и степена остварености исхода, уз прилагођавање начина и поступка оцењивања.</p>
			<p class="Basic-Paragraph">Уколико ученик стиче образовање и васпитање по ИОП-у 2, оцењује се на основу ангажовања и степена остварености прилагођених циљева и исхода, који су дефинисани у персонализованом плану наставе и учења, уз прилагођавање начина и поступка оцењивања.</p>
			<p class="Basic-Paragraph">Ученику који стиче образовање и васпитање по индивидуалном образовном плану, а не остварује планиране циљеве и исходе, ревидира се индивидуални образовни план.</p>
			<p class="Basic-Paragraph">Ученик са изузетним способностима који стиче образовање и васпитање на прилагођен и обогаћен начин, применом индивидуалног образовног плана, оцењује се на основу праћења остваривања прописаних исхода и стандарда постигнућа и ангажовања.</p>
			<p class="bold">Иницијално процењивање</p>
			<p class="clan">Члан 10.</p>
			<p class="Basic-Paragraph">На почетку школске године, по правилу до краја треће недеље од почетка школске године, наставник процењује претходна постигнућа ученика у оквиру одређене области или теме, која су од значаја за предмет (у даљем тексту: иницијално процењивање) у тој школској години.</p>
			<p class="Basic-Paragraph">Иницијално процењивање из става 1. овог члана најављује се три радна дана пре планираног одржавања и не убраја се у планирани број писмених провера из члана 12. овог правилника.</p>
			<p class="Basic-Paragraph">Резултат иницијалног процењивања уписује у педагошку документацију, не оцењује се, служи за планирање рада наставника и даље праћење напредовања ученика. Наставник, пружа правовремену индивидуалну повратну информацију о резултату иницијалног процењивања ученику и родитељу. </p>
			<p class="bold">Начин и поступак оцењивања</p>
			<p class="clan">Члан 11.</p>
			<p class="Basic-Paragraph">Ученик се оцењује на основу усмене провере постигнућа, писмене провере постигнућа и практичног рада, а у складу са програмом предмета. У току полугодишта најмање једна оцена треба да буде на основу усмене провере постигнућа ученика.</p>
			<p class="Basic-Paragraph">Ученик се оцењује и на основу активности и његових резултата рада, а нарочито: излагања и представљања (изложба радова, резултати истраживања, модели, цртежи, постери, дизајнерска решења и др.), учешћа у дебати и дискусији, писања есеја, домаћих задатака, учешћа у различитим облицима групног рада, рада на пројектима, збирке одабраних ученикових продуката рада – портфолија, у складу са програмом наставе и учења, односно школским програмом.</p>
			<p class="Basic-Paragraph">Постигнуће ученика из практичног рада, огледа, лабораторијске и друге вежбе, уметничког наступа и спортске активности оцењује се на основу примене учениковог знања, самосталности, показаних вештина у коришћењу материјала, алата, инструмената и других помагала у извођењу задатка, као и примене мера заштите и безбедности према себи, другима и околини, у складу са програмом наставе и учења, односно школским програмом.</p>
			<p class="bold">Распоред писмених задатака и писмених провера</p>
			<p class="clan">Члан 12.</p>
			<p class="Basic-Paragraph">Распоред писмених задатака и писмених провера (у даљем тексту: распоред) дужих од 15 минута уписује се у дневник и објављује се за свако одељење на огласној табли школе и на званичној интернет страни школе најкасније до краја треће наставне недеље у сваком полугодишту.</p>
			<p class="Basic-Paragraph">Распоредом може да се планира највише једна писмена провера у дану, а поред једног писменог задатка који је прописан програмом наставе и учења за основно образовање и васпитање за поједине предмете, могу да се планирају још две писмене провере у наставној недељи.</p>
			<p class="Basic-Paragraph">Школа води рачуна о равномерном распореду оптерећења, а у најбољем интересу ученика.</p>
			<p class="Basic-Paragraph">Распоред утврђује директор на предлог одељењског већа.</p>
			<p class="Basic-Paragraph">Распоред може да се мења на предлог наставника, уз сагласност одељењског већа. Промену распореда утврђује директор. Измењени распоред објављује се на исти начин као и распоред.</p>
			<p class="Basic-Paragraph">Одељењски старешина дужан је да прати да се писмени задаци и писмене провере, дуже од 15 минута, остварују у складу са распоредом и да благовремено указује директору и наставницима на обавезу поштовања распореда и прописани број провера.</p>
			<p class="Basic-Paragraph">Наставник је дужан да обавести ученике о садржајима програма наставе и учења који ће се писмено проверавати према распореду најкасније пет радних дана пре провере.</p>
			<p class="bold">Писмене провере</p>
			<p class="clan">Члан 13.</p>
			<p class="Basic-Paragraph">Провера постигнућа ученика обавља се на сваком часу.</p>
			<p class="Basic-Paragraph">Писмене провере постигнућа у трајању до 15 минута обављају се без најаве, а спроводе се ради утврђивања остварености циља једног или више часова и савладаности дела реализованих програмских садржаја, односно остварености операционализованих исхода и служе наставнику ради праћења постигнућа ученика на крају програмске целине или на крају полугодишта.</p>
			<p class="Basic-Paragraph">Оцена из писмене провере постигнућа у трајању до 15 минута евидентира се у педагошкој документацији, односно не уписује се у дневник.</p>
			<p class="Basic-Paragraph">Оцена из става 3. овог члана може да буде саставни део оцене која је добијена неком другом техником оцењивања. За оцене које су добијене из провера постигнућа у трајању до 15 минута не израчунава се аритметичка средина, нити се уписује у дневник.</p>
			<p class="Basic-Paragraph">Резултати писмене провере постигнућа у трајању до 15 минута могу се узети у обзир приликом утврђивања закључне оцене ученика, а у најбољем интересу ученика.</p>
			<p class="Basic-Paragraph">Ученик у току часа може да буде само једанпут оцењен за усмену или писмену проверу постигнућа.</p>
			<p class="Basic-Paragraph">Оцена из усмене провере постигнућа уписује се у дневник, по правилу непосредно по добијању оцене.</p>
			<p class="Basic-Paragraph">Оцена из писмене провере постигнућа уписује се у дневник у року од осам радних дана од дана провере.</p>
			<p class="Basic-Paragraph">Ако након писмене провере постигнућа више од половине ученика једног одељења, који су радили писмену проверу постигнућа, добије недовољну оцену, писмена провера се поништава за ученика који је добио недовољну оцену.</p>
			<p class="Basic-Paragraph">Оцена са писмене провере може бити поништена и ученику који није задовољан оценом.</p>
			<p class="Basic-Paragraph">Писмена провера из става 9. овог члана понавља се једанпут и може да буде организована на посебном часу.</p>
			<p class="Basic-Paragraph">Наставник планира посебан час на ком се понавља писмена провера у складу са чланом 12. став 2. овог правилника, о чему обавештава одељенског старешину.</p>
			<p class="Basic-Paragraph">Предметни наставник може да организује накнадну проверу постигнућа из става 12. овог члана и за групу ученика различитих одељења истог разреда.</p>
			<p class="Basic-Paragraph">Након поништене писмене провере, а пре организовања поновљене, наставник је дужан да одржи допунску наставу, утврди и анализира заједно са ученицима разлоге остварености лоших постигнућа и обавести стручно веће и директора школе.</p>
			<p class="Basic-Paragraph">За ученика који из оправданих разлога није радио писмену проверу постигнућа, провера може да се организује и накнадно, с тим да је потребно имати у виду дневно и недељно ограничење броја писаних провера ученика из члана 12. став 2. овог правилника.</p>
			<p class="Basic-Paragraph">Накнадна провера постигнућа из става 12. овог члана најављује се, најмање три радна дана раније.</p>
			<p class="Basic-Paragraph">За ученика који је оправдано одсутан са наставе, од 11 до 15 радних дана у континуитету, школа је дужна да направи план оцењивања и да о њему обавести ученика и родитеља, односно законског заступника, имајући у виду најбољи интерес ученика.</p>
			<p class="Basic-Paragraph">Ученик и родитељ има право увида у писани рад, као и право на образложење оцене.</p>
			<p class="Basic-Paragraph">Школа је дужна да писане радове ученика чува у школи до краја текуће школске године и/или до окончања поступка.</p>
			<p class="Basic-Paragraph">Начин остваривања увида у писани рад школа утврђује у сарадњи са родитељима.</p>
			<p class="Basic-Paragraph">Наставничко, одељењско и стручна већа планирају, прате и анализирају оцењивање и предлажу мере за унапређивање квалитета оцењивања и постигнућа ученика. У оквиру мера за унапређивање квалитета оцењивања и постигнућа ученика утврђује се план организовања допунске наставе са ученицима који имају тешкоће у савладавању програма из појединих предмета.</p>
			<p class="bold">Оцењивање владања ученика</p>
			<p class="clan">Члан 14.</p>
			<p class="Basic-Paragraph">Владање се оцењује најмање два пута у току полугодишта.</p>
			<p class="Basic-Paragraph">Владање ученика првог разреда основног образовања и васпитања оцењује се описно у току и на крају полугодишта.</p>
			<p class="Basic-Paragraph">Владање ученика од другог до осмог разреда основног образовања и васпитања оцењује се бројчано у току и на крају полугодишта.</p>
			<p class="Basic-Paragraph">Закључна оцена из владања ученика из става 2. овог члана јесте: примерно, врло добро, добро, задовољавајуће и незадовољавајуће, и не утиче на општи успех ученика.</p>
			<p class="Basic-Paragraph">Закључна оцена из владања из става 3. овог члана на крају првог и другог полугодишта јесте: примерно (5), врло добро (4), добро (3), задовољавајуће (2) и незадовољавајуће (1) и свака од наведених оцена утиче на општи успех ученика.</p>
			<p class="Basic-Paragraph">Владање ученика на дужем кућном и болничком лечењу, ученика који стиче основно образовање и васпитање код куће и ученика за којег је организована настава на даљину, оцењује се.</p>
			<p class="Basic-Paragraph">Владање одраслих не оцењује се.</p>
			<p class="Basic-Paragraph">Приликом оцењивања владања сагледава се понашање ученика у целини.</p>
			<p class="Basic-Paragraph">На оцену из владања не утичу оцене из предмета.</p>
			<p class="Basic-Paragraph">Закључну оцену из владања доноси одељенско веће на образложени предлог одељенског старешине.</p>
			<p class="Basic-Paragraph">Ученик, његов родитељ има право да поднесе приговор у складу са Законом.</p>
			<p class="Basic-Paragraph">Школа континуирано прати, анализира, благовремено предузима мере у циљу развијања одговорног понашања ученика и свих учесника у образовно-васпитном процесу. </p>
			<p class="bold">Описна оцена из владања у току полугодишта</p>
			<p class="clan">Члан 15.</p>
			<p class="Basic-Paragraph">Описна оцена из владања ученика из члана 14. став 2. овог правилника утврђује се на основу учениковог односа према школским обавезама и сопственим правима и обавезама, нарочито понашања према другим ученицима, запосленима у школи и другим организацијама у којима се остварује образовно-васпитни рад, изреченој васпитној или васпитно-дисциплинској мери, школској имовини и имовини других лица, заштити и очувању животне средине.</p>
			<p class="Basic-Paragraph">Оцена из става 1. овог члана садржи и васпитну препоруку.</p>
			<p class="Basic-Paragraph">Опис односа према школским обавезама и сопственим правима и обавезама јесте:</p>
			<p class="Basic-Paragraph">1) у потпуности извршава обавезе у школи;</p>
			<p class="Basic-Paragraph">2) углавном извршава обавезе у школи;</p>
			<p class="Basic-Paragraph">3) делимично извршава обавезе у школи;</p>
			<p class="Basic-Paragraph">4) углавном не извршава обавезе;</p>
			<p class="Basic-Paragraph">5) не извршава обавезе у школи.</p>
			<p class="Basic-Paragraph">Опис понашања према другим ученицима, запосленима у школи и другим организацијама у којима се остварује образовно-васпитни рад, школској имовини и имовини других лица, изреченој васпитној или васпитно-дисциплинској мери, заштити и очувању животне средине јесте:</p>
			<p class="Basic-Paragraph">1) представља позитиван пример другима својим односом;</p>
			<p class="Basic-Paragraph">2) има најчешће коректан однос;</p>
			<p class="Basic-Paragraph">3) понекад се непримерено односи;</p>
			<p class="Basic-Paragraph">4) често има непримерен однос;</p>
			<p class="Basic-Paragraph">5) најчешће има непримерен однос.</p>
			<p class="bold">Бројчане оцене из владања у току полугодишта</p>
			<p class="clan">Члан 16.</p>
			<p class="Basic-Paragraph">Појединачна бројчана оцена из владања у току полугодишта утврђује се на основу следећих критеријума: </p>
			<p class="Basic-Paragraph">1) Оцену примерно (5) добија ученик који је остварио следеће услове:</p>
			<p class="Basic-Paragraph">– истиче се у извршавању школских обавеза које се односе на наставу и друге облике рада и испуњава их у потпуности и правовремено;</p>
			<p class="Basic-Paragraph">– поштује правила понашања и мере безбедности;</p>
			<p class="Basic-Paragraph">– представља позитиван пример за угледање, истиче се у развоју и неговању атмосфере другарства и конструктивног решавања конфликата у вршњачкој популацији;</p>
			<p class="Basic-Paragraph">– своје ставове брани аргументовано водећи рачуна о осећањима других и усвојеним правилима понашања;</p>
			<p class="Basic-Paragraph">– својим понашањем и иницијативама које покреће, промовише позитивне вредности, толеранцију, хуманост, солидарност и одговорност према себи, другима и окружењу;</p>
			<p class="Basic-Paragraph">– с поштовањем и уважавањем се односи према запосленима у школи и у другим организацијама;</p>
			<p class="Basic-Paragraph">– поштује школску имовину и имовину других;</p>
			<p class="Basic-Paragraph">– има активан однос према очувању и заштити животне средине.</p>
			<p class="Basic-Paragraph">2) Оцену врло добро (4) добија ученик који је остварио следеће услове:</p>
			<p class="Basic-Paragraph">– углавном извршава и испуњава школске обавезе које се односе на наставу и друге облике рада; </p>
			<p class="Basic-Paragraph">– углавном поштује правила понашања и мере безбедности;</p>
			<p class="Basic-Paragraph">– има коректан однос према другим ученицима;</p>
			<p class="Basic-Paragraph">– прихвата и примењује правила у неговању атмосфере другарства и конструктивног решавања конфликата у вршњачкој популацији;</p>
			<p class="Basic-Paragraph">– бранећи своје ставове мање води рачуна о усвојеним правилима понашања и осећањима других;</p>
			<p class="Basic-Paragraph">– својим понашањем и иницијативама подржава и промовише позитивне вредности, толеранцију, хуманост, солидарност и одговорност према себи, другима и окружењу;</p>
			<p class="Basic-Paragraph">– има коректан однос према запосленима у школи и у другим организацијама;</p>
			<p class="Basic-Paragraph">– преузима одговорност за своје поступке и коригује своје понашање након опомене или изречене васпитне мере;</p>
			<p class="Basic-Paragraph">– има коректан однос према школској имовини и имовини других;</p>
			<p class="Basic-Paragraph">– чува животну средину.</p>
			<p class="Basic-Paragraph">3) Оцену добар (3) добија ученик који је остварио следеће услове:</p>
			<p class="Basic-Paragraph">– повремено постоје ситуације када га је потребно опомињати на извршавање школских обавеза које се односе на наставу и друге облике рада;</p>
			<p class="Basic-Paragraph">– делимично поштује правила понашања и мере безбедности;</p>
			<p class="Basic-Paragraph">– повремено постоје ситуације када га је потребно опомињати на обавезност коректног понашања према ученицима;</p>
			<p class="Basic-Paragraph">– повремено постоје ситуације када га је потребно опомињати на правила у неговању атмосфере другарства и конструктивног решавања конфликата у вршњачкој популацији;</p>
			<p class="Basic-Paragraph">– бранећи своје ставове не води довољно рачуна о усвојеним правилима понашања и осећањима других;</p>
			<p class="Basic-Paragraph">– својим понашањем и иницијативама повремено подржава и промовише позитивне вредности, толеранцију, хуманост, солидарност и одговорност према себи, другима и окружењу;</p>
			<p class="Basic-Paragraph">– нема увек коректан однос према запосленима у школи и у другим организацијама;</p>
			<p class="Basic-Paragraph">– прихвата одговорност за своје понашање и коригује га у појачаном васпитном раду, али понавља поступке за које је већ упозорен;</p>
			<p class="Basic-Paragraph">– повремено показује немар према школској имовини и имовини других;</p>
			<p class="Basic-Paragraph">– повремено показује немар према животној средини.</p>
			<p class="Basic-Paragraph">4) Оцену задовољавајуће (2) добија ученик који је остварио следеће услове:</p>
			<p class="Basic-Paragraph">– учестало га је потребно опомињати на извршавање школских обавеза које се односе на наставу и друге облике рада;</p>
			<p class="Basic-Paragraph">– минимално поштује правила понашања и мере безбедности;</p>
			<p class="Basic-Paragraph">– учестало га је потребно опомињати на обавезност коректног понашања према ученицима, при чему углавном изостаје корекција понашања;</p>
			<p class="Basic-Paragraph">– учестало га је потребно опомињати на правила у неговању атмосфере другарства и конструктивног решавања конфликата у вршњачкој популацији, при чему углавном изостаје корекција понашања;</p>
			<p class="Basic-Paragraph">– бранећи своје ставове не води рачуна о усвојеним правилима понашања и осећањима других;</p>
			<p class="Basic-Paragraph">– својим понашањем и иницијативама ретко подржава и промовише позитивне вредности, толеранцију, хуманост, солидарност и одговорност према себи, другима и окружењу;</p>
			<p class="Basic-Paragraph">– не поштује и не уважава запослене у школи и у другим организацијама;</p>
			<p class="Basic-Paragraph">– тешко прихвата одговорност за своје понашање и понавља понашања за која му је изречена васпитна и/или васпитно-дисциплинска мера;</p>
			<p class="Basic-Paragraph">– не чува школску имовину и имовину других;</p>
			<p class="Basic-Paragraph">– показује немар према очувању животне средине.</p>
			<p class="Basic-Paragraph">5) Оцену незадовољавајуће (1) добија ученик који је остварио следеће услове:</p>
			<p class="Basic-Paragraph">– и поред опомена и појачаног васпитног рада не извршава школске обавезе које се односе на наставу и друге облике рада;</p>
			<p class="Basic-Paragraph">– не поштује правила понашања и не придржава се мера безбедности;</p>
			<p class="Basic-Paragraph">– и поред опомена учестало крши правила коректног понашања према ученицима, при чему изостаје корекција понашања;</p>
			<p class="Basic-Paragraph">– и поред опомена учестало крши правила у неговању атмосфере другарства и конструктивног решавања конфликата у вршњачкој популацији, при чему изостаје корекција понашања;</p>
			<p class="Basic-Paragraph">– не поштује личност других ученика и према њима се понаша нетолерантно, угрожавајући и повређујући права и осећања других;</p>
			<p class="Basic-Paragraph">– својим понашањем и иницијативама не подржава и не промовише позитивне вредности, толеранцију, хуманост, солидарност и одговорност према себи, другима и окружењу;</p>
			<p class="Basic-Paragraph"> – угрожава и повређује права запослених у школи и у другим организацијама;</p>
			<p class="Basic-Paragraph">– не прихвата одговорност за своје понашање и не поправља своје понашање након појачаног васпитног рада;</p>
			<p class="Basic-Paragraph"> – показује деструктивно понашање према школској имовини и имовини других;</p>
			<p class="Basic-Paragraph">– показује деструктивно понашање према животној средини.</p>
			<p class="Basic-Paragraph">Оцене дате на основу става 1. овог члана сматрају се појединачним оценама и саставни су део закључне оцене из владања.</p>
			<p class="Basic-Paragraph">Ученик је обавезан да редовно похађа наставу. </p>
			<p class="Basic-Paragraph">На оцену из владања у току школске године утиче редовност похађања наставе од стране ученика, као и изречене васпитне и васпитно-дисциплинске мере.</p>
			<p class="Basic-Paragraph">Ученик који неоправдано изостаје са наставе у току школске године, а на основу редовног праћења и обавештавања родитеља, оцењује се појединачном оценом из владања: </p>
			<p class="Basic-Paragraph">1) врло добро (4) када неоправдано изостане са 8 часова;</p>
			<p class="Basic-Paragraph">2) добро (3) када неоправдано изостане са највише 15 часова;</p>
			<p class="Basic-Paragraph">3) задовољавајуће (2) када неоправдано изостане са највише 25 часова;</p>
			<p class="Basic-Paragraph">4) незадовољавајуће (1) када неоправдано изостане са 26 и више часова.</p>
			<p class="Basic-Paragraph">Оцене дате на основу става 5. овог члана сматрају се појединачним оценама и саставни су део закључне оцене из владања.</p>
			<p class="Basic-Paragraph">Оцена из владања дата на основу нередовног похађања наставе од стране ученика повлачи изрицање васпитне и васпитно-дисциплинске мере, што школа уређује својим актом.</p>
			<p class="Basic-Paragraph">Оцена из владања у току школске године је и појединачна оцена дата на основу изречене васпитне и васпитно-дисциплинске мере и то:</p>
			<p class="Basic-Paragraph">– укор одељенског старешине – врло добро (4);</p>
			<p class="Basic-Paragraph">– укор одељенског већа – добро (3);</p>
			<p class="Basic-Paragraph">– укор директора – задовољавајуће (2);</p>
			<p class="Basic-Paragraph">– укор наставничког већа – незадовољавајуће (1).</p>
			<p class="Basic-Paragraph">Оцене дате на основу става 7. сматрају се појединачним оценама и саставни су део закључне оцене из владања.</p>
			<p class="Basic-Paragraph">Ученик који је оцењен на основу става 5. овог члана, не оцењује се на основу става 7. овог члана уколико је разлог за изрицање васпитне и васпитно-дисциплинске мере неоправдано изостајање ученика.</p>
			<p class="Basic-Paragraph">Школа је у обавези да евидентиране изостанке утврди као оправдане или неоправдане одмах, а најкасније у року од осам радних дана од дана повратка ученика на наставу.</p>
			<p class="bold">Закључна оцена из владања</p>
			<p class="clan">Члан 17.</p>
			<p class="Basic-Paragraph">Закључна оцена из владања из члана 14. ст. 4. и 5. овог правилника, утврђује се на основу описних оцена из члана 15. и бројчаних оцена из члана 16. овог правилника.</p>
			<p class="Basic-Paragraph">Приликом закључивања оцене, а на основу понашања ученика у целини, има се у виду и ангажовање ученика у ваннаставним активностима, у складу са школским документима (слободне активности, ученичка задруга, заштита животне средине, заштита од насиља, злостављања и занемаривања, друштвено-користан рад и хуманитарне активности и програми превенције других облика ризичног понашања, културна активност школе), процењивањем његовог понашања и извршавања обавеза прописаних законом.</p>
			<p class="Basic-Paragraph">Ако ученик има изречене васпитне или васпитно-дисциплинске мере изречене за лакше повреде обавеза ученика прописане општим актом установе, за теже повреде обавеза ученика и повреде забране, прописане Законом, као и уколико је основано удаљен из непосредног образовно-васпитног рада који обухвата обавезну наставу и остале облике образовно-васпитног рада, њихови ефекти се узимају у обзир приликом утврђивања закључне оцене из владања.</p>
			<p class="Basic-Paragraph">Закључну оцену из владања, на предлог одељењског старешине, утврђује одељењско веће.</p>
			<p class="Basic-Paragraph">Закључна оцена из владања утврђује се на крају првог и другог полугодишта, на основу свих појединачних оцена које су унете у дневник од почетка школске године, а у складу са законом.</p>
			<p class="Basic-Paragraph">Закључна оцена из владања не може да буде већа од највеће појединачне оцене уписане у дневник.</p>
			<p class="Basic-Paragraph">Закључна бројчана оцена из владања, не може да буде мања од:</p>
			<p class="Basic-Paragraph">1) примерно (5), ако је аритметичка средина свих појединачних оцена најмање 4,50;</p>
			<p class="Basic-Paragraph">2) врло добро (4), ако је аритметичка средина свих појединачних оцена од 3,50 до 4,49;</p>
			<p class="Basic-Paragraph">3) добро (3), ако је аритметичка средина свих појединачних оцена од 2,50 до 3,49;</p>
			<p class="Basic-Paragraph">4) задовољавајуће (2), ако је аритметичка средина свих појединачних оцена од 1,50 до 2,49.</p>
			<p class="Basic-Paragraph">5) незадовољавајуће (1), ако је аритметичка средина свих појединачних оцена мања од 1,50.</p>
			<p class="Basic-Paragraph">Закључна бројчана оцена на полугодишту не узима се у обзир приликом утврђивања аритметичке средине из става 7. овог члана, на крају другог полугодишта.</p>
			<p class="Basic-Paragraph">Уколико је дошло до позитивних промена у понашању ученика, његова закључна оцена из владања може бити већа од аритметичке средине свих утврђених оцена.</p>
			<p class="Basic-Paragraph">Уколико је дошло до негативних промена у понашању ученика, његова закључна оцена из владања може бити мања од аритметичке средине свих утврђених оцена.</p>
			<p class="Basic-Paragraph">Ако одељењско веће не прихвати образложени предлог закључне оцене одељенског старешине, нову оцену утврђује одељењско веће гласањем. Нова оцена утврђује се јавним гласањем већине присутних чланова одељенског већа.</p>
			<p class="Basic-Paragraph">Утврђена оцена из става 11. овог члана евидентира се у напомени, а у записнику одељењског већа шире се образлаже.</p>
			<p class="Basic-Paragraph">Закључна оцена утврђена на одељењском већу уписује се у дневник у предвиђену рубрику.</p>
			<p class="Basic-Paragraph">Ученик, његов родитељ има право да поднесе приговор у складу са Законом.</p>
			<p class="bold">Оцењивање на испиту</p>
			<p class="clan">Члан 18.</p>
			<p class="Basic-Paragraph">Оцена на испиту утврђује се на основу остварености прописаних циљева, исхода и стандарда постигнућа ученика, већином гласова укупног броја чланова комисије, у складу са Законом. Оцена комисије је коначна, односно, не утврђује се на одељењском већу.</p>
			<p class="Basic-Paragraph">Школа води рачуна о равномерном распореду оптерећења полагања испита, а у најбољем интересу ученика.</p>
			<p class="Basic-Paragraph">Ученик, његов родитељ има право да поднесе приговор на оцену на испиту, у складу са Законом.</p>
			<p class="bold">Општи успех ученика</p>
			<p class="clan">Члан 19.</p>
			<p class="Basic-Paragraph">Општи успех ученика утврђује се у складу са Законом.</p>
			<p class="Basic-Paragraph">Општи успех ученика од другог до осмог разреда утврђује се на крају првог и другог полугодишта на основу аритметичке средине закључних прелазних бројчаних оцена из обавезних предмета и из изборног програма други страни језик, као и оцене из владања почев од другог разреда.</p>
			<p class="Basic-Paragraph">Општи успех ученика упућених на разредни, односно поправни испит утврђује се након обављеног разредног, односно поправног испита, а најкасније до 31. августа текуће школске године.</p>
			<p class="Basic-Paragraph">Општи успех ученика је: одличан, врло добар, добар, довољан и недовољан.</p>
			<p class="Basic-Paragraph">Ученик је постигао општи успех:</p>
			<p class="Basic-Paragraph">1) одличан – ако има средњу оцену најмање 4,50;</p>
			<p class="Basic-Paragraph">2) врло добар – ако има средњу оцену од 3,50 закључно са 4,49;</p>
			<p class="Basic-Paragraph">3) добар – ако има средњу оцену од 2,50 закључно са 3,49;</p>
			<p class="Basic-Paragraph">4) довољан – ако има средњу оцену до 2,49.</p>
			<p class="Basic-Paragraph">Ученик који је на крају школске године оцењен и има прелазне оцене из свих обавезних предмета и из изборног програма други страни језик и који је оцењен из свих осталих изборних програма и активности прелази у наредни разред.</p>
			<p class="Basic-Paragraph">Ученик није са успехом завршио разред, односно има недовољан успех уколико има више од две недовољне оцене, осим оцене из владања или није положио поправни испит, осим ученика другог и трећег разреда који се преводи у наредни разред, у складу са Законом.</p>
			<p class="Basic-Paragraph">Закључна оцена из изборних програма и активности је описна и то: истиче се, добар и задовољава и не утиче на општи успех ученика, осим из изборног програма други страни језик који се оцењује бројчано и закључна оцена утиче на општи успех ученика.</p>
			<p class="Basic-Paragraph">Општи успех не утврђује се ученику који има недовољну оцену из предмета или је неоцењен из предмета до окончања поступка оцењивања.</p>
			<p class="Basic-Paragraph">Општи успех не утврђује се ни у случају када је ученик неоцењен из предмета који се оцењује описном оценом.</p>
			<p class="Basic-Paragraph">Ученику који на крају првог полугодишта није оцењен, у складу са посебним законом, из једног или више обавезног предмета, изборног програма и активности због одсуствовања са наставе, не утврђује се општи успех и констатује се да је ученик неоцењен на крају првог полугодишта.</p>
			<p class="Basic-Paragraph">Ученику из става 10. овог члана у рубрику у оквиру обрасца евиденције, односно обрасца јавне исправе у којој се истиче општи успех, уносе се речи: ,,успех није утврђенˮ.</p>
			<p class="Basic-Paragraph">Ученику којем је у првом полугодишту закључена оцена из обавезног предмета, изборног програма и активности, а који у другом полугодишту није оцењен пре упућивања на разредни испит школа може, имајући у виду најбољи интерес ученика, да омогући оцењивање у складу са посебним законом.</p>
			<p class="bold">Обавештавање о оцењивању</p>
			<p class="clan">Члан 20.</p>
			<p class="Basic-Paragraph">На почетку школске године ученици и родитељи обавештавају се о критеријумима, начину, поступку, динамици и распореду оцењивања из свих обавезних предмета, изборних програма, активности и владања.</p>
			<p class="Basic-Paragraph">Одељењски старешина је обавезан да благовремено, а најмање четири пута у току школске године, на примерен начин обавештава родитеље о постигнућима ученика, напредовању, мотивацији за учење и напредовање, владању и другим питањима од значаја за образовање и васпитање.</p>
			<p class="Basic-Paragraph">Обавезан део обавештења родитељу, у делу владања, је обавештење о редовности похађања наставе, као и изречене васпитне и васпитно-дисциплинске мере.</p>
			<p class="Basic-Paragraph">Родитељ може од школе да тражи стручну помоћ у решавању образовних-васпитних проблема детета, ако их уочи.</p>
			<p class="Basic-Paragraph">Ако родитељ не долази на родитељске и индивидуалне састанке, одељењски старешина је дужан да га благовремено, званично, у писменој форми обавести о успеху и оценама, евентуалним тешкоћама и изостанцима ученика и последицама изостајања ученика и позове га на индивидуални разговор.</p>
			<p class="Basic-Paragraph">Ако се родитељ у року од 15 дана од дана добијања позива не одазове на позив из става 5. овог члана, школа ће о томе обавестити надлежни центар за социјални рад и затражити његово поступање.</p>
			<p class="Basic-Paragraph">Школа у последњој недељи првог полугодишта, као и последњој недељи наставне године не организује родитељске састанке и информативне разговоре са родитељима.</p>
			<p class="bold">Евиденција о успеху ученика</p>
			<p class="clan">Члан 21.</p>
			<p class="Basic-Paragraph">Наставник у поступку оцењивања прикупља и бележи податке о постигнућима ученика, процесу учења, напредовању и развоју ученика током године у прописаној евиденцији и педагошкој документацији из члана 3. став 6. овог правилника.</p>
			<p class="Basic-Paragraph">Подаци унети у педагошку документацију користе се за потребе информисања родитеља приликом одлучивања по приговору или жалби на оцену, као и у процесу самовредновања и екстерног вредновања квалитета рада установе.</p>
			<p class="clan">Члан 22.</p>
			<p class="Basic-Paragraph">Даном ступања на снагу овог правилника престаје да важи Правилник о оцењивању ученика у основном образовању и васпитању („Службени гласник РС”, бр. 34/19, 59/20 и 81/20).</p>
			<p class="clan">Члан 23.</p>
			<p class="Basic-Paragraph">Овај правилник ступа на снагу наредног дана од дана објављивања у „Службеном гласнику Републике Србије”.</p>
			<p class="potpis">Број 110-00-252/2023-07</p>
			<p class="potpis">У Београду, 6. фебруара 2024. године</p>
			<p class="potpis">Министар,</p>
			<p class="potpis">проф. др <span class="bold">Славица Ђукић Дејановић,</span><span class="bold"> </span>с.р.</p>
			</body></html>
